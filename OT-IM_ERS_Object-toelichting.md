De objecttypen [ErfgoedOmgeving](#objecttype-erfgoedomgeving), [ErfgoedObject](#objecttype-erfgoedobject) en [ErfgoedDeelobject](#objecttype-erfgoeddeelobject) zijn geo-objecttypen conform NEN 3610. Het abstracte objecttype IM_ERS_Object legt de verbinding naar NEN 3610 door aan al deze objecten een NEN3610ID toe te kennen. Daarmee zijn objecten (d.w.z. instanties van deze objecttypen) uniek identificeerbaar binnen het domein van NEN 3610.

Een NEN3610ID is opgebouwd uit drie delen: een namespace, lokaalID en versienummer. De volgende richtlijnen gelden voor het vullen van het NEN3610ID voor erfgoedregistratieobjecten:
* De namespace wordt uitgegeven door ERS
* De gemeente is de bronhouder voor de erfgoedregistratieobjecten. Als lokale identifier wordt een objectnummer gehanteerd dat is samengesteld conform de Catalogus Basisregistratie Adressen en Gebouwen (BAG), v1.0, 1 juli 2018. Het objectnummer bestaat uit een zestiencijferige code die start met vier numerieke posities met de gemeentecode, zoals gepubliceerd in __Tabel 33 Gemeententabel__ van de Rijksdienst voor Identiteitsgegevens. De gemeentecode wordt toegekend op basis van de gemeente die bronhouder is voor het erfgoedregistratieobject. Het tweede deel van het zestiencijferige objectnummer bestaat uit twee numerieke posities met de code __08__, die het objecttype 'erfgoedobject' aanduidt (over het gebruik van deze 'vrije' code is afstemming geweest met de BAG). Het derde deel van het zestiencijferige objectnummer bestaat uit tien numerieke posities met een binnen de gemeente uniek volgnummer. Indien een objectvolgnummer uit minder dan tien posities bestaat, dan wordt deze aangevuld met voorloopnullen. (Zie voor de opbouw van een objectnummer conform BAG ook paragraaf 3.7 in https://www.geobasisregistraties.nl/binaries/basisregistraties-ienm/documenten/publicatie/2018/03/12/catalogus-2018/Catalogus-BAG-2018.pdf)
* Het versienummer wordt gebruikt ten behoeve van formele historie. Als een object in een aanlevering een gewijzigde versie is van een object in een voorgaande levering, dan dient deze hetzelfde lokaalID te hebben, maar een hoger versienummer. Versienummers zijn gehele getallen, die bij voorkeur starten met 1 en bij elke wijziging door de bronhouder dienen te worden opgehoogd met minimaal 1. Het versienummer is verplicht, met uitzondering van de eerste versie van een object dat wordt aangeleverd. Als een versienummer ontbreekt dan is dat dus ook een indicatie dat er geen eerdere versies van het object zijn aangeleverd. 

Daarnaast worden via het IM_ERS_Object attributen toegevoegd die gebruikt worden om de formele historie van een object vast te leggen. De formele historie beschrijft de historie van een object in de registratie. In aanvulling daarop wordt voor ErfgoedObjecten en ErfgoedDeelobjecten de materiële historie van objecten (de historie van een object in de werkelijkheid) bijgehouden. Daarvoor worden beginJaar en eindJaar gehanteerd (zie de beschrijving van de attribuutsoorten aldaar), waarmee het al dan  niet bestaan van (de cultuurhistorische waarde van) een object wordt gemarkeerd. Als een object bijvoorbeeld gesloopt is, bestaat het in beginsel nog steeds in de registratie houden maar wordt materieel een eindjaar toegekend.  Tegelijkertijd wijzigt de aardRegistratie in dat geval naar 'historisch'. 

Bij de beschrijving van de attribuutsoorten van de objecttypen in deze standaard is middels 'Indicatie formele historie' vastgelegd of wijzigingen in de waarde van het attribuut leiden tot een nieuwe (gewijzigde) versie van het object. In de oude versie wordt dan de eindRegistratie ingevuld en dezelfde tijd wordt ingevuld bij de tijdstipRegistratie van de nieuwe versie. Materiële historie speelt alleen op niveau van het ErfgoedObject en ErfgoedDeelobject als geheel, en niet op attribuutniveau.

Voor meer informatie over formele (en materiële) historie, zie ook paragraaf _7.2.5 Temporele kenmerken en versies_ in NEN 3610.